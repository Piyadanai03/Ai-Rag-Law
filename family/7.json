[
    {
        "law_name": "การศึกษากฎหมายครอบครัว",
        "section_num": "1",
        "section_content": "การที่หญิงขณะเป็นคู่สมรสกับชายประสงค์จะอยู่ใช้ชีวิตอยู่ร่วมกันนั้น จะต้องทำให้ถูกต้องตามกฎหมายโดยการจดทะเบียนสมรส ซึ่งการจดทะเบียนสมรสนั้นต้องมีคุณสมบัติเป็นไปตามเงื่อนไขและหลักเกณฑ์ที่กฎหมายบัญญัติไว้ เพราะเมื่อภายหลังจากที่อยู่กินด้วยกันจนเกิดมีบุตรขึ้นมา หญิงที่จดทะเบียนสมรสกับชายก็เปลี่ยนสถานะเป็นบิดามารดาและมีบุตรเพิ่มขึ้นมา ซึ่งเป็นส่วนสำคัญอีกประการหนึ่งของชีวิตครอบครัว เป็นหน้าที่ของบิดามารดาที่จะต้องดูแลอุปการะเลี้ยงดูบุตร ตลอดจนการอบรมสั่งสอน ให้การศึกษาตามที่กฎหมายกำหนดไว้ในเรื่องสิทธิและหน้าที่ของบิดามารดาต่อบุตร เมื่อเกิดบุตรขึ้นมาบุตรนั้นจะถือว่าเป็นบุตรโดยชอบด้วยกฎหมายของบิดามารดาหรือไม่ ซึ่งในส่วนมารดากับบุตรนั้นไม่มีปัญหาเนื่องจากเป็นข้อเท็จจริงที่พิสูจน์ได้โดยง่ายว่าเด็กเกิดจากหญิงจึงต้องถือว่าเป็นบุตรของหญิงอย่างแน่แท้ไม่มีช่องทางที่จะปฏิเสธความเป็นมารดากับบุตรได้ ดังนั้น เด็กจึงเป็นบุตรชอบด้วยกฎหมายของหญิงไม่ว่าในกรณีใด ๆ ทั้งสิ้น ส่วนบิดากับบุตรนั้นเป็นเรื่องพิสูจน์ได้ยาก โดยจะอาศัยข้อเท็จจริงตามธรรมชาติอย่างเดียวไม่เพียงพอ เด็กจึงมีสถานะเป็นบุตรนอกสมรส กฎหมายจึงจำเป็นต้องมีบทบัญญัติไว้โดยเฉพาะ โดยจะแยกพิจารณาได้ดังต่อไปนี้",
        "reference": []
    },
    {
        "law_name": "การศึกษากฎหมายครอบครัว",
        "section_num": "2", 
        "section_content": "การเป็นบุตรโดยชอบด้วยกฎหมาย",
        "reference": []
    },
    {
        "law_name": "การศึกษากฎหมายครอบครัว",
        "section_num": "3",
        "section_content": "เด็กที่เกิดจากการสมรสโดยชอบด้วยกฎหมาย",
        "reference": []
    },
    {
        "law_name": "การศึกษากฎหมายครอบครัว",
        "section_num": "4",
        "section_content": "เด็กที่เกิดขึ้นในระหว่างที่บิดามารดาเป็นสามีภริยาโดยชอบด้วยกฎหมาย แม้ภายหลังมีเหตุที่ทำให้การสมรสสิ้นสุดลง ฉะนั้น ปัญหาที่ว่าเด็กเป็นบุตรชอบด้วยกฎหมายของหญิงใดจึงไม่ค่อยเกิดขึ้น ส่วนการเป็นบุตรชอบด้วยกฎหมายของชายมักมีปัญหายุ่งยาก เพราะบางครั้งหญิงมารดาอาจมีความสัมพันธ์ทางเพศกับชายหลายคนในช่วงเวลาที่อาจตั้งครรภ์ได้ จึงไม่อาจทราบได้แน่ชัดว่าเด็กเป็นบุตรของชายคนใด แม้แต่มารดาเองก็ไม่อาจแน่ใจได้ว่าใครเป็นบิดาเด็ก หากไม่มีกฎหมายบัญญัติป้องกันปัญหาเหล่านี้ไว้ล่วงหน้า อาจจะมีการปฏิเสธความเป็นบิดาได้โดยง่าย (รัศฎา เอกบุตร. 2544 : 18) โดยกฎหมายได้บัญญัติไว้ในประมวลกฎหมายแพ่งและพาณิชย์",
        "reference": []
    },
    {
        "law_name": "การศึกษากฎหมายครอบครัว",
        "section_num": "5",
        "section_content": "มาตรา 1536 “เด็กเกิดแต่หญิงขณะเป็นคู่สมรสกับชายหรือภายในสามร้อยสิบวันนับแต่วันที่การสมรสสิ้นสุดลง ให้สันนิษฐานไว้ก่อนว่าเป็นบุตรชอบด้วยกฎหมายของชายผู้เป็นคู่สมรส หรือเคยเป็นคู่สมรส แล้วแต่กรณี” (พระราชบัญญัติแก้ไขเพิ่มเติมประมวลกฎหมายแพ่งและพาณิชย์ (24). 2567 : 15)",
        "reference": []
    },
    {
        "law_name": "การศึกษากฎหมายครอบครัว",
        "section_num": "6",
        "section_content": "จากบทบัญญัติดังกล่าว หมายความว่า การสมรสโดยชอบด้วยกฎหมาย คือการสมรสที่ไม่ฝ่าฝืนเงื่อนไขการสมรสหรือแม้มีการฝ่าฝืนก็ไม่มีผลให้การสมรสนั้นตกเป็นโมฆะหรือโมฆียะดังได้อธิบายไว้แล้วในเรื่องของการสมรส เมื่อเป็นการสมรสโดยชอบด้วยกฎหมายแล้ว เด็กเกิดขึ้นมากฎหมายให้สันนิษฐานไว้ก่อนเด็กที่เกิดในขณะที่หญิงเป็นคู่สมรสกับชายโดยชอบด้วยกฎหมาย ถือว่าเป็นบุตรโดยชอบด้วยกฎหมายของชายผู้เป็นคู่สมรส แต่บทบัญญัติมาตราดังกล่าวเป็นเพียงข้อสันนิษฐานของกฎหมายเท่านั้น ซึ่งกฎหมายเปิดโอกาสให้ชายฟ้องคดีไม่รับเด็กเป็นบุตรได้ โดยสามารถนำพยานหลักฐานเข้าสืบเพื่อหักล้างข้อสันนิษฐานและปฏิเสธความเป็นบุตรได้ เช่น ชายอาจจะพิสูจน์ด้วยการตรวจดีเอ็นเอ หรืออาจจะพิสูจน์ว่าตนไม่ได้อยู่ร่วมกับมารดาเด็กในระยะเวลาตั้งตั้งครรภ์คือระหว่าง 180 ถึง 310 วัน ก่อนเด็กเกิด หรือตนไม่สามารถเป็นบิดาของเด็กได้เพราะเหตุอย่างอื่น ตามมาตรา 1539 เช่น ชายเป็นหมัน เป็นต้น นอกจากนี้ในทางกลับกันให้สิทธิแก่เด็กที่จะปฏิเสธว่าแม้เด็กนั้นจะเกิดระหว่างที่มารดาเป็นภริยาของชายนั้นก็ตาม แต่ต้องพิสูจน์ให้ได้ มิเช่นนั้นก็ถือว่าเป็นบุตรโดยชอบด้วยกฎหมายของชายนั้น",
        "reference": []
    },
    {
        "law_name": "การศึกษากฎหมายครอบครัว",
        "section_num": "7",
        "section_content": "ดังนั้น เด็กเกิดแต่หญิงขณะเป็นคู่สมรสกับชาย หมายความว่า ชายกับหญิงจดทะเบียนสมรสและเด็กเกิดมาในระหว่างเป็นคู่สมรสกัน การจดทะเบียนสมรสได้แก่การจดทะเบียนสมรสที่สมบูรณ์ตามกฎหมาย และการสมรสที่เป็นโมฆียะเนื่องจากการสมรสที่เป็นโมฆียะตามกฎหมายเป็นการสมรสที่สมบูรณ์จนกว่าศาลพิพากษาให้เพิกถอน หากระหว่างการสมรสมีเด็กเกิดมาไม่ว่าจะเกิดหลังการสมรสนานหรือไม่นานก็ตาม ให้สันนิษฐานไว้ก่อนว่าเด็กเป็นบุตรชอบด้วยกฎหมายของชายผู้เป็นคู่สมรส (ไพโรจน์ กัมพูสิริ และรัศฎา เอกบุตร. 2555 : 204-205)",
        "reference": []
    },
    {
        "law_name": "การศึกษากฎหมายครอบครัว",
        "section_num": "8",
        "section_content": "คำพิพากษาฎีกาที่ 116/2547 ตาม ป.พ.พ. มาตรา 1536 วรรคหนึ่ง ให้สันนิษฐานไว้ก่อนว่าจำเลยที่ 2 เป็นบุตรชอบด้วยกฎหมายของโจทก์ การที่โจทก์จะฟ้องคดีไม่รับจำเลยที่ 2 เป็นบุตร โจทก์จะต้องพิสูจน์ว่าโจทก์ไม่ได้อยู่ร่วมกับจำเลยที่ 1 มารดาจำเลยที่ 2 ในเวลาตั้งครรภ์คือระหว่างหนึ่งร้อยแปดสิบวันถึงสามร้อยสิบวันก่อนจำเลยที่ 2 เกิดหรือโจทก์ไม่สามารถเป็นบิดาของจำเลยที่ 2 ได้ เพราะเหตุอย่างอื่นตาม ป.พ.พ. มาตรา 1539 วรรคหนึ่ง จำเลยที่ 2 เกิดเมื่อวันที่ 29 พฤษภาคม 2542 แต่โจทก์สืบแต่เพียงว่าไม่ได้ร่วมประเวณีกับจำเลยที่ 1 ตั้งแต่ปี 2538 เป็นต้นมา  อันเป็นการนำสืบลอย ๆ การนำสืบของโจทก์ยังไม่อาจหักล้างข้อสันนิษฐานตาม ป.พ.พ. มาตรา 1539 วรรคหนึ่ง ที่ให้สันนิษฐานว่าจำเลยที่ 2 เป็นบุตรของโจทก์",
        "reference": []
    },
    {
        "law_name": "การศึกษากฎหมายครอบครัว",
        "section_num": "9",
        "section_content": "นอกจากกรณีเด็กที่เกิดในระหว่างบิดามารดาเป็นสามีภริยากันแล้ว กฎหมายยังได้ขยายความคุ้มครองเด็กที่เกิดจากการสมรสสิ้นลงออกไปอีก 310 วัน หากปรากฏว่าเด็กเกิดภายใน 310 วัน นับแต่การสมรสสิ้นสุดลง มาตรา 1536 ให้สันนิษฐานไว้ก่อนว่าเป็นบุตรโดยชอบด้วยกฎหมายของชายผู้เป็นคู่สมรส",
        "reference": []
    },
    {
        "law_name": "การศึกษากฎหมายครอบครัว",
        "section_num": "10",
        "section_content": "การที่กฎหมายกำหนดระยะเวลา 310 วัน ภายหลังจากการสมรสสิ้นสุดลงให้เป็นขอบเขตในการกำหนดข้อสันนิษฐานความเป็นบุตรเนื่องจากเหตุผลว่าระยะเวลา 310 วัน เป็นระยะเวลาที่ยาวที่สุดที่ทารกจะอยู่ในครรภ์มารดานับแต่มีการปฏิสนธิจนกระทั่งคลอด อาจจะเป็นไปได้ว่าก่อนการสมรสสิ้นสุดลงเพียงวันเดียว สามีภริยามีเพศสัมพันธ์กันและเกิดปฏิสนธิเด็กขึ้น         จากข้อเท็จจริงนี้เด็กย่อมเกิดภายหลังจากการสมรสสิ้นสุดลงแน่นอน กฎหมายจึงกำหนดข้อสันนิษฐานนี้ไว้เพื่อคุ้มครองเด็ก (ไพโรจน์ กัมพูสิริ และรัศฎา เอกบุตร. 2555 : 206)",
        "reference": []
    },
    {
        "law_name": "การศึกษากฎหมายครอบครัว",
        "section_num": "11",
        "section_content": "มาตรา 1536 เป็นเพียงข้อสันนิษฐานและไม่ใช่ข้อสันนิษฐานเด็ดขาด ถ้าชายสืบได้ว่าตนมิได้ร่วมประเวณีกับหญิงผู้เป็นมารดา หรือหากได้ความจริงว่าตนเป็นหมันหรือขณะใกล้ชิดกันนั้นภริยาตนมีชู้ร่วมประเวณีกับชายอื่นก็น่าจะเป็นเหตุลบล้างข้อสันนิษฐานนี้ได้ คือฟังว่าเด็กนั้นไม่ใช่บุตรของชายที่เป็นสามี (หรือเคยเป็นสามี) (พระยาพลางกูร ธัมพิจัย. 2486 : 119) และเนื่องจากไม่ใช่เป็นข้อสันนิษฐานอันเด็ดขาดนี้เอง ชายผู้เป็นสามีหรือเคยเป็นสามีของหญิงผู้เป็นมารดาจึงมีสิทธิฟ้องไม่รับเด็กที่เกิดมาขณะที่ตนเป็นสามีของหญิงมารดาหรือภายใน 310 วัน นับแต่วันที่การสมรสสิ้นสุดลงว่าเป็นของตนได้",
        "reference": []
    },
    {
        "law_name": "การศึกษากฎหมายครอบครัว",
        "section_num": "12",
        "section_content": "เด็กที่เกิดจากการสมรสที่เป็นโมฆะ",
        "reference": []
    },
    {
        "law_name": "การศึกษากฎหมายครอบครัว",
        "section_num": "13",
        "section_content": "การสมรสซ้อน หมายความว่า การที่ชายหรือหญิงฝ่ายใดฝ่ายหนึ่งมีคู่สมรสอยู่แล้วได้ไปจดทะเบียนสมรสขึ้นมาใหม่ อันเป็นการฝ่าฝืนมาตรา 1452 ซึ่งทำให้การสมรสในภายหลังดังกล่าวเป็นโมฆะ หากในระหว่างที่การสมรสเป็นโมฆะดังกล่าวเกิดบุตรขึ้นมา ทำให้เกิดปัญหาว่าบุตรดังกล่าวเป็นบุตรโดยชอบด้วยกฎหมายของชายคนใดระหว่างชายคนแรกกับชายคนที่จดทะเบียนในภายหลัง\nซึ่งกฎหมายได้วางหลักเกณฑ์บัญญัติไว้ โดยกฎหมายได้บัญญัติไว้ในประมวลกฎหมายแพ่งและพาณิชย์\n \t \tมาตรา 1538 “ในกรณีที่บุคคลสมรสสมรสฝ่าฝืนมาตรา 1452 เด็กที่เกิดในระหว่างการสมรสที่ฝ่าฝืนนั้น ให้สันนิษฐานไว้ก่อนว่าเป็นบุตรชอบด้วยกฎหมายของชายผู้เป็นคู่สมรสซึ่งได้จดทะเบียนสมรสครั้งหลัง\n \t ในกรณีที่หญิงสมรสฝ่าฝืนมาตรา 1452 ถ้ามีคำพิพากษาถึงที่สุดแสดงว่าเด็กมิใช่บุตรชอบด้วยกฎหมายของชายผู้เป็นคู่สมรสซึ่งได้จดทะเบียนสมรสครั้งหลัง ให้นำข้อสันนิษฐานในมาตรา 1536 มาใช้บังคับ” (พระราชบัญญัติแก้ไขเพิ่มเติมประมวลกฎหมายแพ่งและพาณิชย์ (24). 2567 : 16)\n \t \tจากหลักกฎหมายดังกล่าวแยกพิจารณาเป็น 2 กรณี ดังนี้",
        "reference": []
    },
    {
        "law_name": "การศึกษากฎหมายครอบครัว",
        "section_num": "14",
        "section_content": "ในกรณีที่หญิงทำการสมรสซ้อนกับชายคู่สมรสคนที่สอง การสมรสครั้งที่สองดังกล่าวเป็นโมฆะ หากหญิงคลอดบุตรออกมาอาจเกิดปัญหาว่าจะถือว่าเด็กเป็นบุตรโดยชอบด้วยกฎหมายของชายคู่สมรสคนที่หนึ่งหรือชายคู่สมรสคนที่สองกันแน่ ซึ่งมาตรา 1538 จึงวางข้อสันนิษฐานไว้ว่าบุตรที่เกิดมานี้ให้สันนิษฐานไว้ก่อนว่าเป็นบุตรโดยชอบด้วยกฎหมายของชายคู่สมรสคนที่สอง ไม่ว่าบุตรจะเกิดในเวลาใด ๆ เช่น หญิงจดทะเบียนสมรสกับนาย ก. มาได้ 10 ปี จึงมาจดทะเบียนสมรสกับนาย ข. หลังจากนั้นอีก 3 เดือน หญิงคลอดบุตรออกมา บุตรคนนี้ต้องสันนิษฐานว่าเป็นบุตรชอบด้วยกฎหมายของนาย ข. แม้จะเพิ่งจดทะเบียนสมรสกันมาเพียง 3 เดือน ก็ตาม",
        "reference": []
    },
    {
        "law_name": "การศึกษากฎหมายครอบครัว",
        "section_num": "15",
        "section_content": "อย่างไรก็ดี ชายคู่สมรสคนที่สองอาจพิสูจน์หักล้างโดยการฟ้องคดีไม่รับเด็กเป็นบุตรของตนได้ ตามมาตรา 1539 ซึ่งภาระการพิสูจน์ตกอยู่กับฝ่ายสามีคนที่สองที่จะต้องพิสูจน์ว่าตนมิได้เป็นบิดาของบุตร เช่น ตนเพิ่งมาอยู่กินกับมารดาเด็กหลังจากมารดาเด็กตั้งครรภ์แล้ว ตนเองเป็นหมัน หรือมีหมู่เลือดไม่ตรงกับเด็ก เป็นต้น และเมื่อศาลได้มีคําพิพากษาถึงที่สุดแสดงว่าเด็กมิใช่บุตรชอบด้วยกฎหมายของสามีคนที่สองแล้ว มาตรา 1539 วรรคสองตอนท้าย ให้นําข้อสันนิษฐานตาม มาตรา 1536 ที่ว่าเด็กเป็นบุตรชอบด้วยกฎหมายของสามีคนที่หนึ่งมาใช้บังคับ ซึ่งหมายความว่า เด็กนั้นก็ต้องด้วยข้อสันนิษฐานว่าเป็นบุตรที่ชอบด้วยกฎหมายของชายคู่สมรสคนที่หนึ่งทันที ทั้งนี้ เพราะเป็นเด็กที่เกิดในระหว่างสมรสระหว่างหญิงกับชายคู่สมรสคนที่หนึ่ง (ประสพสุข บุญเดช. 2554 : 519)",
        "reference": []
    },
    {
        "law_name": "การศึกษากฎหมายครอบครัว",
        "section_num": "16",
        "section_content": "กรณีที่ชายทำการสมรสซ้อนโดยการที่ชายจดทะเบียนสมรสกับหญิงคู่สมรสสองคนหรือกว่านั้นขึ้นไป การสมรสระหว่างชายกับหญิงคู่สมรสคนที่สองและคนต่อ ๆ ไปเป็นโมฆะ แต่บุตรที่เกิดจากหญิงคู่สมรสคนที่สองและหญิงคู่สมรสคนต่อ ๆ ไปก็ต้องด้วยข้อสันนิษฐานว่าเป็นบุตรชอบด้วยกฎหมายของชายคู่สมรสตามมาตรา 1538 วรรคแรก และถือว่าเป็นบุตรชอบด้วยกฎหมายของหญิงคู่สมรสคนที่สอง หรือหญิงคู่สมรสคนที่สามที่ให้กำเนิดบุตรนั้นด้วย",
        "reference": []
    },
    {
        "law_name": "การศึกษากฎหมายครอบครัว",
        "section_num": "17",
        "section_content": "คำพิพากษาฎีกาที่ 1490/2537 แม้การสมรสระหว่างผู้คัดค้านที่ 1 กับผู้ตายจะตกเป็นโมฆะ แต่ประมวลกฎหมายแพ่งและพาณิชย์ มาตรา 1536 ก็บัญญัติว่าให้สันนิษฐานไว้ก่อนว่า ผู้คัดค้านที่ 2 ซึ่งเกิดขณะที่ผู้คัดค้านที่ 1 เป็นภริยาของผู้ตายจึงทำให้ผู้คัดค้านที่ 2 เป็นบุตรชอบด้วยกฎหมายของผู้ตาย เมื่อผู้ร้องไม่นําสืบหรือมีพยานมาหักล้างข้อสันนิษฐานของกฎหมาย จึงต้องฟังว่า\nผู้คัดค้านที่ 2 เป็นทายาทผู้มีสิทธิรับมรดกของผู้ตายย่อมเป็นผู้มีส่วนได้เสียที่จะร้องขอต่อศาลให้ตั้งผู้จัดการมรดกของผู้ตายได้",
        "reference": []
    },
    {
        "law_name": "การศึกษากฎหมายครอบครัว",
        "section_num": "18",
        "section_content": "เด็กเกิดจากการสมรสที่เป็นโมฆียะ",
        "reference": []
    },
    {
        "law_name": "การศึกษากฎหมายครอบครัว",
        "section_num": "19",
        "section_content": "เนื่องจากว่าการสมรสที่เป็นโมฆียะนั้น ถือว่าการสมรสยังมีผลสมบูรณ์จนกว่าศาลจะมีคำพิพากษาให้เพิกถอน โดยการสิ้นสุดของการสมรสที่เป็นโมฆียะนั้นจะสิ้นสุดลงเมื่อศาลมีคำพิพากษาตามมาตรา 1502 หากปรากฏว่าหญิงได้ให้กำเนิดบุตรระหว่างการสมรสที่เป็นโมฆียะดังกล่าว หรือหลังจากศาลมีคำพิพากษาให้เพิกถอนการสมรส คำพิพากษาเช่นนี้ไม่กระทบกระเทือนถึงการเป็นบุตรโดยชอบด้วยกฎหมาย เด็กก็ยังถือว่าเป็นบุตรโดยชอบด้วยกฎหมายของชายและหญิงอยู่ตามเดิม โดยกฎหมายได้บัญญัติคุ้มครองฐานนะของบุตรที่เกิดจากการสมรสที่เป็นโมฆียะไว้ โดยได้บัญญัติไว้ในประมวลกฎหมายแพ่งและพาณิชย์",
        "reference": []
    },
    {
        "law_name": "การศึกษากฎหมายครอบครัว",
        "section_num": "20",
        "section_content": "มาตรา 1560 “บุตรเกิดระหว่างสมรสซึ่งศาลพิพากษาให้เพิกถอนภายหลังนั้นให้ถือว่าเป็นบุตรชอบด้วยกฎหมาย”",
        "reference": []
    },
    {
        "law_name": "การศึกษากฎหมายครอบครัว",
        "section_num": "21",
        "section_content": "จากบัญญัติดังดังกล่าว เป็นการคุ้มครองฐานะของบุตรที่เกิดจากสมรสที่เป็นโมฆียะและสิ้นสุดลงโดยคำพิพากษาของศาลให้เพิกถอนการสมรส โดยถือว่าบุตรนั้นยังคงเป็นบุตรโดยชอบด้วยกฎหมายของชายและหญิงต่อไป และไม่ถูกกระทบกระเทือนจากการเพิกถอนการสมรสแต่อย่างใด  ซึ่งเป็นทำนองเดียวกับฐานะของบุตรที่เกิดจากการสมรสที่มีคำพิพากษาถึงที่สุดของศาลแสดงว่าการสมรสที่เป็นโมฆะตามมาตรา 1536 วรรคสอง",
        "reference": []
    },
    {
        "law_name": "การศึกษากฎหมายครอบครัว",
        "section_num": "22",
        "section_content": "เด็กเกิดจากหญิงหม้ายซึ่งทำการสมรสใหม่ในเวลาไม่เกิน 310 วันนับแต่วันที่ขาดจากการสมรสเดิม",
        "reference": []
    },
    {
        "law_name": "การศึกษากฎหมายครอบครัว",
        "section_num": "23",
        "section_content": "จากกรณีดังกล่าวเกิดจากการที่หญิงหม้ายทำการสมรสใหม่ ซึ่งกฎหมายได้วางหลักไว้ว่าหญิงหม้ายจะทำการสมรสใหม่ได้ต้องผ่านพ้นไปแล้วไม่น้อยกว่า 310 วัน เป็นไปตามหลักมาตรามาตรา 1453 เพราะอาจจะมีบุตรขึ้นมาในระหว่างนั้น จะทำให้เกิดปัญหาเกี่ยวกับบุตรที่เกิดมาจะเป็นบุตรโดยชอบด้วยกฎหมายของสามีคนเดิมหรือสามีคนใหม่ กฎหมายจึงห้ามไว้ หากหญิงหม้ายทำการสมรสโดยฝ่าฝืนมาตราดังกล่าวโดยการสมรสใหม่ในเวลาไม่เกิน 310 วัน นับแต่วันที่ขาดจากการสมรสเดิม หากปรากฏว่ามีบุตรขึ้นมาในช่วงระยะเวลาดังกล่าว ซึ่งกฎหมายได้วางหลักเกณฑ์ไว้ใน โดยกฎหมายได้บัญญัติไว้ในประมวลกฎหมายแพ่งและพาณิชย์",
        "reference": []
    },
    {
        "law_name": "การศึกษากฎหมายครอบครัว",
        "section_num": "24",
        "section_content": "มาตรา 1537 “ในกรณีที่หญิงทำการสมรสใหม่นั้นเป็นการฝ่าฝืนมาตรา 1453 และคลอดบุตรภายในสามร้อยสิบวันนับแต่วันที่การสมรสสิ้นสุดลง ให้สันนิษฐานไว้ก่อนว่าเด็กที่เกิดแต่หญิงนั้นเป็นบุตรชอบด้วยกฎหมายของชายผู้เป็นคู่สมรสคนใหม่ และห้ามมิให้นำข้อสันนิษฐานในมาตรา 1536 ที่ว่าเด็กเป็นบุตรชอบด้วยกฎหมายของชายผู้เป็นคู่สมรสเดิมมาใช้บังคับ ทั้งนี้ เว้นแต่มีคำพิพากษาของศาลแสดงว่าเด็กมิใช่บุตรชอบด้วยกฎหมายของชายผู้เป็นคู่สมรสคนใหม่นั้น” (พระราชบัญญัติแก้ไขเพิ่มเติมประมวลกฎหมายแพ่งและพาณิชย์ (24). 2567 : 16)",
        "reference": []
    },
    {
        "law_name": "การศึกษากฎหมายครอบครัว",
        "section_num": "25",
        "section_content": "จากบทมาตราดังกล่าว กฎหมายให้สันนิษฐานไว้ก่อนว่าเด็กนั้นเป็นบุตรชอบด้วยกฎหมายของชายผู้เป็นคู่สมรสคนใหม่ นอกจากนี้ แม้ต่อมาภายหลังหากหญิงหม้ายได้คลอดบุตรออกมาอีกอันเป็นเวลาภายหลัง 310 วันนับแต่วันขาดจากการสมรสกับคู่สมรสคนเดิมก็ตามเด็กคนนี้ ก็ต้องสันนิษฐานว่าเป็นบุตรโดยชอบด้วยกฎหมายของชายผู้เป็นคู่สมรสคนใหม่ ทั้งนี้ เป็นไปตามหลักในเรื่องข้อสันนิษฐานทั่วไปใน มาตรา 1536 ที่ว่าเด็กที่เกิดจากหญิงขณะเป็นภริยาชายให้สันนิษฐานไว้ก่อนว่าเป็นบุตรชอบด้วยกฎหมายของชายผู้เป็นคู่สมรสนั้นเอง ฉะนั้น จึงสรุปได้ว่าเด็กซึ่งเกิดจากหญิงหม้ายซึ่งทำการสมรสใหม่ในเวลาไม่เกิน 310 วันนับแต่วันที่ขาดจากการสมรสเดิมต้องสันนิษฐานว่าเป็นบุตรชอบโดยชอบด้วยกฎหมายของชายผู้เป็นคู่สมรสใหม่เสมอไม่ว่าจะเกิดในเวลาใดก็ตามและเด็กเช่นว่านี้ต้องถือว่าเป็นบุตรชอบด้วยกฎหมายของหญิงด้วย อย่างไรก็ดี ชายผู้เป็นคู่สมรสคนใหม่อาจฟ้องคดีไม่รับเด็กเป็นบุตรของตนได้หากตนมิได้เป็นบิดาที่แท้จริงของเด็ก ซึ่งหากศาลมีคําพิพากษาเช่นว่านั้นแล้ว บุตรก็ต้องด้วยข้อสันนิษฐานกฎหมายว่าเป็นบุตรชอบด้วยกฎหมายของคู่สมรสคนเดิมที่ถึงแก่ความตาย หรือหย่ากันไปแล้วตามมาตรา 1537 ตอนท้าย (ประสพสุข บุญเดช. 2554 : 524)",
        "reference": []
    },
    {
        "law_name": "การศึกษากฎหมายครอบครัว",
        "section_num": "26",
        "section_content": "เด็กเกิดจากหญิงที่มิได้สมรสกับชาย",
        "reference": []
    },
    {
        "law_name": "การศึกษากฎหมายครอบครัว",
        "section_num": "27",
        "section_content": "กรณีดังกล่าว หมายความว่า หญิงที่มิได้จดทะเบียนสมรสกับชาย แต่หากเกิดการตั้งครรภ์ขึ้นและคลอดบุตรออกมา กฎหมายถือว่าเด็กที่เกิดมาเป็นบุตรโดยชอบด้วยกฎหมายของหญิงแต่เพียงผู้เดียว ซึ่งกฎหมายได้วางหลักเกณฑ์บัญญัติไว้ โดยกฎหมายได้บัญญัติไว้ในประมวลกฎหมายแพ่งและพาณิชย์",
        "reference": []
    },
    {
        "law_name": "การศึกษากฎหมายครอบครัว",
        "section_num": "28",
        "section_content": "มาตรา 1546 “เด็กเกิดจากหญิงที่มิได้มีการสมรสกับชาย ให้ถือว่าเป็นบุตรชอบด้วยกฎหมายของหญิงนั้น เว้นแต่จะมีกฎหมายบัญญัติไว้เป็นอย่างอื่น”",
        "reference": []
    },
    {
        "law_name": "การศึกษากฎหมายครอบครัว",
        "section_num": "29",
        "section_content": "จากบทบัญญัติดังกล่าวนั้น หมายความว่า บุตรจะต้องมีผู้ดูแล ซึ่งหากหญิงมิได้ทำการสมรสกับชาย แล้วเกิดบุตรขึ้นมาความเป็นแม่จึงมีความสำคัญค่อนข้างมาก มาตรา 1546 แสดงให้เห็นว่าเด็กเกิดจากครรภ์ของหญิงใด กฎหมายถือว่าเป็นบุตรชอบด้วยกฎหมายของหญิงนั้น และเด็กย่อมเป็นบุตรชอบด้วยกฎหมายของมารดาเสมอไม่ว่ามารดาจะได้สมรสกับชายใดหรือไม่ก็ตาม หากมารดาไม่ได้สมรสเด็กนั้นย่อมมีสถานะเป็นบุตรนอกสมรส แต่หากมารดาสมรสกับชายใด เด็กที่เกิดมาภายหลังย่อมถูกสันนิษฐานว่าเป็นบุตรชอบด้วยกฎหมายของชายนั้น ส่วนคำว่า เว้นแต่จะมีบทบัญญัติไว้เป็นอย่างอื่นนั้น หมายถึง กรณีที่กฎหมายบัญญัติว่าเด็กเกิดจากหญิงที่มิได้สมรสกับชาย ไม่ถือว่าเป็นบุตรชอบด้วยกฎหมายของหญิงที่ให้กำเนิด แต่ให้ถือว่าเป็นบุตรชอบด้วยกฎหมายของหญิงอื่น (ไพโรจน์ กัมพูสิริ และรัศฎา  เอกบุตร. 2555 : 230)",
        "reference": []
    },
    {
        "law_name": "การศึกษากฎหมายครอบครัว",
        "section_num": "30",
        "section_content": "การที่ชายกับหญิงอยู่กินฉันคู่สมรสโดยไม่จดทะเบียนสมรสและเด็กเกิดมา ให้ถือว่าเด็กเป็นบุตรชอบด้วยกฎหมายของหญิงเพียงฝ่ายเดียวตามมาตรา 1546 โดยไม่ถือว่าเด็กนั้นเป็นบุตรชอบด้วยกฎหมายของชาย และชายไม่เป็นบิดาชอบด้วยกฎหมายของบุตร เด็กที่เกิดบิดามารดาที่มิได้สมรสกันนี้เดิมเรียกว่าเด็กเกิดก่อนสมรส (พระยาพลางกูร ธัมพิจัย. 2486 : 123)",
        "reference": []
    },
    {
        "law_name": "การศึกษากฎหมายครอบครัว",
        "section_num": "31",
        "section_content": "การไม่รับเด็กเป็นบุตรโดยการฟ้องคดี",
        "reference": []
    },
    {
        "law_name": "การศึกษากฎหมายครอบครัว",
        "section_num": "32",
        "section_content": "การไม่รับเด็กเป็นบุตรโดยการฟ้องคดีนั้น เกิดจากการที่ชายผู้เป็นคู่สมรสหรือเคยเป็น        คู่สมรส ซึ่งต้องด้วยข้อสันนิษฐานของกฎหมายว่าเป็นบิดาโดยชอบด้วยกฎหมายของเด็ก ดังที่ปรากฏตามมาตรา 1536 มาตรา 1537 หรือมาตรา 1538 โดยกฎหมายให้สิทธิชายดังกล่าวมีสิทธิที่จะฟ้องคดีไม่รับเด็กเป็นบุตรของตนได้ถ้าหากตนมิใช่เป็นบิดาที่แท้จริง ซึ่งกฎหมายได้วางหลักเกณฑ์การฟ้องคดีไม่รับเด็กเป็นบุตร โดยได้บัญญัติไว้ในประมวลกฎหมายแพ่งและพาณิชย์",
        "reference": []
    },
    {
        "law_name": "การศึกษากฎหมายครอบครัว",
        "section_num": "33",
        "section_content": "มาตรา 1539 “ในกรณีที่สันนิษฐานว่าเด็กเป็นบุตรชอบด้วยกฎหมายของชายผู้เป็นหรือเคยเป็นคู่สมรสตามมาตรา 1536 มาตรา 1537 หรือมาตรา 1538 ชายผู้เป็นหรือเคยเป็นคู่สมรสจะไม่รับเด็กเป็นบุตรของตนก็ได้ โดยฟ้องเด็กกับมารดาเด็กร่วมกันเป็นจำเลยและพิสูจน์ได้ว่าตนไม่ได้อยู่ร่วมกับมารดาเด็กในระยะเวลาตั้งครรภ์คือระหว่างหนึ่งร้อยแปดสิบวันถึงสามร้อยสิบวันก่อนเด็กเกิด หรือตนไม่สามารถเป็นบิดาของเด็กได้เพราะเหตุอย่างอื่น” (พระราชบัญญัติแก้ไขเพิ่มเติมประมวลกฎหมายแพ่งและพาณิชย์ (24). 2567 : 16)",
        "reference": []
    },
    {
        "law_name": "การศึกษากฎหมายครอบครัว",
        "section_num": "34",
        "section_content": "จากบทบัญญัติดังกล่าวได้กำหนดให้ชายผู้เป็นคู่สมรสฟ้องคดีด้วยตนเอง และทายาทของชายผู้เป็นคู่สมรสฟ้องคดีแทนชายอันเนื่องมาจากชายผู้เป็นคู่สมรสได้ถึงแก่ความตาย โดยกำหนดวิธีการฟ้องคดีไม่รับเด็กเป็นบุตร ดังนี้",
        "reference": []
    },
    {
        "law_name": "การศึกษากฎหมายครอบครัว",
        "section_num": "35",
        "section_content": "1. ถ้าเด็กและมารดาเด็กมีชีวิตอยู่ ต้องฟ้องเด็กและมารดาเด็กเป็นจำเลยร่วมกัน",
        "reference": []
    },
    {
        "law_name": "การศึกษากฎหมายครอบครัว",
        "section_num": "36",
        "section_content": "2. ถ้ามารดาเด็กไม่มีชีวิตอยู่แล้ว จะฟ้องเด็กแต่เพียงผู้เดียวก็ได้",
        "reference": []
    },
    {
        "law_name": "การศึกษากฎหมายครอบครัว",
        "section_num": "37",
        "section_content": "3. ถ้าเด็กไม่มีชีวิตอยู่แล้ว ไม่ว่ามารดาเด็กจะมีชีวิตอยู่หรือไม่ก็ตาม ให้ใช้วิธีการยื่นคำร้องขอให้ศาลแสดงว่าเด็กนั้นไม่เป็นบุตรก็ได้ และหากปรากฏว่ามารดาของเด็กหรือทายาทของเด็กยังมีชีวิตอยู่ ศาลจะต้องส่งสำเนาคำร้องนี้ไปให้มารดาเด็กและทายาทของเด็กด้วย นอกจากนี้ ถ้าศาลเห็นสมควรจะส่งคำร้องไปให้อัยการพิจารณาเพื่อดำเนินคดีแทนเด็กด้วยก็ได้ ทั้งนี้ เพื่อคุ้มครองประโยชน์และส่วนได้เสียของเด็กเป็นสำคัญ",
        "reference": []
    },
    {
        "law_name": "การศึกษากฎหมายครอบครัว",
        "section_num": "38",
        "section_content": "การฟ้องคดีไม่รับเด็กเป็นบุตรถือเอาตัวเด็กเป็นสำคัญ หากเด็กยังมีชีวิตอยู่ชายผู้เป็นหรือเคยเป็นคู่สมรสต้องฟ้องเด็กเป็นจำเลยไม่ว่ามารดาเด็กยังมีชีวิตอยู่หรือไม่ หากมารดาเด็กไม่มีชีวิตก็ฟ้องเด็กคนเดียวเป็นจำเลยไม่ ชายผู้เป็นหรือเคยเป็นคู่สมรสต้องยื่นคำร้องขอให้ศาลมีคำสั่งแสดงว่าเด็กนั้นไม่ใช่บุตรของตน อันเป็นการฟ้องคดีอย่างคดีไม่มีข้อพิพาท (สมชัย ทีฆาอุตมากร. 2554 : 380) การฟ้องคดีไม่รับเด็กเป็นบุตรนั้นหากศาลเคยพิพากษาถึงที่สุดแล้วว่าเด็กเป็นบุตร ชายผู้เป็นบิดาจะนำคดีมาฟ้องใหม่เพื่อให้ศาลพิพากษาว่าเด็กไม่ใช่บุตรของตนอีกไม่ได้ แม้ว่าจะอ้างพยานหลักฐานใหม่เพื่อพิสูจน์ว่าเด็กมิใช่บุตรก็เป็นเพียงการอ้างพยานหลักฐานใหม่เพื่อสืบประเด็นเดิม จึงเป็นฟ้องซ้ำ (รัศฎา เอกบุตร. 2544 : 32)",
        "reference": []
    },
    {
        "law_name": "การศึกษากฎหมายครอบครัว",
        "section_num": "39",
        "section_content": "คำพิพากษาฎีกาที่ 116/2547 ตาม ป.พ.พ. มาตรา 1536 วรรคหนึ่ง ให้สันนิษฐานไว้ก่อนว่า จำเลยที่ 2 เป็นบุตรชอบด้วยกฎหมายของโจทก์ การที่โจทก์จะฟ้องคดีไม่รับจำเลยที่ 2 เป็นบุตร โจทก์จะต้องพิสูจน์ว่าโจทก์ไม่ได้อยู่ร่วมกับจำเลยที่ 1 มารดาจำเลยที่ 2 ในเวลาตั้งครรภ์คือระหว่างหนึ่งร้อยแปดสิบวันถึงสามร้อยสิบวันก่อนจำเลยที่ 2 เกิดหรือโจทก์ไม่สามารถเป็นบิดาของจำเลยที่ 2 ได้เพราะเหตุอย่างอื่นตามป.พ.พ. มาตรา 1539 วรรคหนึ่ง จำเลยที่ 2 เกิดเมื่อวันที่ 29 พฤษภาคม 2542 แต่โจทก์สืบแต่เพียงว่าไม่ได้ร่วมประเวณีกับจำเลยที่ 1 ตั้งแต่ปี 2538 เป็นต้นมา อันเป็นการนำสืบลอย ๆ การนำสืบของโจทก์ยังไม่อาจหักล้างข้อสันนิษฐานตาม ป.พ.พ. มาตรา 1539 วรรคหนึ่ง \nที่ให้สันนิษฐานว่าจำเลยที่ 2 เป็นบุตรของโจทก์",
        "reference": []
    },
    {
        "law_name": "การศึกษากฎหมายครอบครัว",
        "section_num": "40",
        "section_content": "ข้อยกเว้นในการฟ้องคดีไม่รับเด็กเป็นบุตร",
        "reference": []
    },
    {
        "law_name": "การศึกษากฎหมายครอบครัว",
        "section_num": "41",
        "section_content": "มาตรา 1541 “ชายผู้เป็นหรือเคยเป็นคู่สมรสจะฟ้องคดีไม่รับเด็กเป็นบุตรตามมาตรา 1539 ไม่ได้ ถ้าปรากฏว่าตนเป็นผู้แจ้งการเกิดของเด็กในทะเบียนคนเกิดเองว่าเป็นบุตรของตน หรือจัดหรือยอมให้มีการแจ้งดังกล่าว” (พระราชบัญญัติแก้ไขเพิ่มเติมประมวลกฎหมายแพ่งและพาณิชย์ (24). 2567 : 17)",
        "reference": []
    },
    {
        "law_name": "การศึกษากฎหมายครอบครัว",
        "section_num": "42",
        "section_content": "จากบทบัญญัติดังกล่าว ได้วางหลักเกณฑ์ข้อจำกัดมิให้ชายจะฟ้องปฏิเสธไม่รับเด็กเป็นบุตร แบ่งเป็น 2 กรณี ดังนี้",
        "reference": []
    },
    {
        "law_name": "การศึกษากฎหมายครอบครัว",
        "section_num": "43",
        "section_content": "1. ชายผู้เป็นคู่สมรสหรือเคยเป็นคู่สมรสเป็นผู้แจ้งการเกิดของเด็กในทะเบียนคนเกิดเองว่าเป็นบุตรของตน หมายความว่า ชายผู้เป็นคู่สมรสหรือเคยเป็นคู่สมรสของมารดาของเด็กได้ไปแจ้งการเกิดของเด็กว่าเป็นบุตรของตน ย่อมแสดงให้เห็นว่าได้ยอมรับต่อเจ้าหน้าที่ว่าเด็กเป็นบุตรของตน กฎหมายจึงปิดปากมิให้ชายฟ้องคดีไม่รับเด็กเป็นบุตร",
        "reference": []
    },
    {
        "law_name": "การศึกษากฎหมายครอบครัว",
        "section_num": "44",
        "section_content": "2. ชายผู้เป็นหรือเคยเป็นคู่สมรสของมารดาเด็กเป็นผู้จัดหรือยอมให้มีการแจ้งการเกิดของเด็กในทะเบียนคนเกิดว่าเป็นบุตรของตน สำหรับกรณีนี้ หมายความว่า ชายผู้เป็นคู่สมรสหรือเคยเป็นคู่สมรสของมารดาของเด็ก ไม่ได้ไปแจ้งการเกิดของเด็กด้วยตัวเอง แต่เป็นการมอบหมายให้คนอื่นไปแจ้งการเกิดของเด็ก หรือรู้ว่าจะมีการแจ้งในทะเบียนคนเกิดว่าเด็กเป็นบุตรของตนแล้วยอมให้มีการแจ้งดังกล่าว เมื่อมีพฤติการณ์เช่นนี้ก็ย่อมแสดงให้เห็นว่าชายยอมรับเอาเด็กนั้นเป็นบุตรของตนแล้ว กฎหมายจึงปิดปากมิให้ชายฟ้องคดีไม่รับเด็กเป็นบุตร",
        "reference": []
    },
    {
        "law_name": "การศึกษากฎหมายครอบครัว",
        "section_num": "45",
        "section_content": "ผู้มีสิทธิดำเนินคดีและระยะเวลาในการฟ้องคดีไม่รับเด็กเป็นบุตร",
        "reference": []
    },
    {
        "law_name": "การศึกษากฎหมายครอบครัว",
        "section_num": "46",
        "section_content": "มาตรา 1542 วรรคแรก “การฟ้องคดีไม่รับเด็กเป็นบุตร ชายผู้เป็นหรือเคยเป็น      คู่สมรสต้องฟ้องภายในหนึ่งปีนับแต่วันรู้ถึงการเกิดของเด็ก แต่ห้ามมิให้ฟ้องเมื่อพ้นสิบปีนับแต่วันเกิดของเด็ก” (พระราชบัญญัติแก้ไขเพิ่มเติมประมวลกฎหมายแพ่งและพาณิชย์ (24). 2567 : 17)",
        "reference": []
    },
    {
        "law_name": "การศึกษากฎหมายครอบครัว",
        "section_num": "47",
        "section_content": "จากบทบัญญัติดังกล่าว หมายความว่า ชายผู้เป็นคู่สมรสหรือเคยเป็นคู่สมรส มารดาของเด็กจะฟ้องคดีไม่รับเด็กเป็นบุตรนั้น จะต้องฟ้องคดีภายใน 1 ปี นับแต่วันรู้ถึงการเกิดของเด็ก แต่ห้ามมิให้ฟ้องคดีเมื่อพ้นกำหนด 10 ปี นับแต่วันเกิดของเด็ก เช่น เด็กเกิดมาแล้ว 9 ปี 10 เดือน ชายจึงรู้ถึงการเกิดของเด็ก ชายก็จะต้องฟ้องคดีเสียภายใน 2 เดือน ซึ่งก็จะครบกำหนด 10 ปี แล้ว จะอ้างระยะเวลา 1 ปี นับแต่วันรู้ถึงการเกิดของเด็กไม่ได้ หรือกรณีมารดาจดทะเบียนสมรสกับนายหนึ่ง     คู่สมรสคนเดิม แล้วทำหนังสือหย่าขาดกันเองแต่ไม่ได้ไปจดทะเบียนการหย่า ต่อมามารดาได้จดทะเบียนสมรสกับนายสองแล้วหลบหนีไปอยู่ที่อื่นและอีก 9 เดือน ได้คลอดบุตร คือ ด.ช.ขาว ออกมา ดังนี้ หาก ด.ช.ขาว อายุ 10 ปี บริบูรณ์แล้ว นายสองซึ่งต้องด้วยข้อสันนิษฐาน ตามมาตรา 1538 ว่าเป็นบิดาของ ด.ช.ขาว แม้จะเพิ่งทราบว่า ด.ช.ขาว ได้ถือกำเนินมาก็ตาม จะฟ้องคดีไม่รับ ด.ช.ขาว เป็นบุตรของตนไม่ได้ เป็นต้น",
        "reference": []
    },
    {
        "law_name": "การศึกษากฎหมายครอบครัว",
        "section_num": "48",
        "section_content": "ชายผู้เป็นคู่สมรสหรือเคยเป็นคู่สมรสฟ้องคดีไม่รับเด็กเป็นบุตร ในกรณีที่มี        คำพิพากษาของศาลแสดงว่าเด็กมิใช่บุตรโดยชอบด้วยกฎหมายของชายผู้เป็นคู่สมรสใหม่ ซึ่งกรณีดังกล่าวกฎหมายได้วางหลักเกณฑ์ไว้ โดยได้บัญญัติไว้ในประมวลกฎหมายแพ่งและพาณิชย์",
        "reference": []
    },
    {
        "law_name": "การศึกษากฎหมายครอบครัว",
        "section_num": "49",
        "section_content": "มาตรา 1542 วรรคสอง “ในกรณีที่มีคำพิพากษาของศาลแสดงว่าเด็กมิใช่บุตรชอบด้วยกฎหมายของชายผู้เป็นคู่สมรสคนใหม่ตามมาตรา 1537 หรือชายผู้เป็นคู่สมรสในการสมรสครั้งหลังตามมาตรา 1538 ถ้าชายผู้เป็นหรือเคยเป็นคู่สมรสซึ่งต้องด้วยบทสันนิษฐานว่าเด็กเป็นบุตรชอบด้วยกฎหมายของตนตามมาตรา 1536 ประสงค์จะฟ้องคดีไม่รับเด็กเป็นบุตร ให้ฟ้องคดีภายในหนึ่งปีนับแต่วันที่รู้ว่ามีคำพิพากษาถึงที่สุด” (พระราชบัญญัติแก้ไขเพิ่มเติมประมวลกฎหมายแพ่งและพาณิชย์ (24). 2567 : 17)",
        "reference": []
    },
    {
        "law_name": "การศึกษากฎหมายครอบครัว",
        "section_num": "50",
        "section_content": "จากบทบัญญัติดังกล่าวเกิดจากการที่ศาลมีคำพิพากษาแสดงว่าเด็กมิใช่บุตรชอบด้วยกฎหมายของคู่สมรสคนใหม่ตามมาตรา 1537 หรือกรณีที่ศาลมีคำพิพากษาแสดงว่าเด็กมิใช่บุตรชอบด้วยกฎหมายของชายผู้เป็นสามีในการสมรสครั้งหลังตามมาตรา 1538 ซึ่งมีผลให้กลับไปใช้ข้อสันนิษฐานไว้ก่อนว่าเด็กนั้นเป็นบุตรโดยชอบด้วยกฎหมายของชายผู้เป็นคู่สมรสหรือเคยเป็นคู่สมรสของมารดา ฉะนั้น หากชายผู้เป็นคู่สมรสหรือเคยเป็นคู่สมรสประสงค์จะฟ้องคดีไม่รับเด็กเป็นบุตรก็ย่อมกระทำได้เช่นเดียวกัน โดยต้องฟ้องคดีภายในกำหนด 1 ปี นับแต่วันที่รู้ว่ามีคำพิพากษาถึงที่สุดแสดงว่าเด็กมิใช่บุตรโดยชอบด้วยกฎหมายของชายผู้เป็นคู่สมรสคนใหม่ หรือชายผู้เป็นคู่สมรสในการสมรสครั้งหลัง",
        "reference": []
    },
    {
        "law_name": "การศึกษากฎหมายครอบครัว",
        "section_num": "51",
        "section_content": "กรณีที่ชายผู้เป็นสามีหรือเคยเป็นสามีของมารดาของเด็กตายก่อนฟ้องคดีหรือฟ้องคดีแล้วตาย สามารถแยกพิจารณาได้ดังนี้",
        "reference": []
    },
    {
        "law_name": "การศึกษากฎหมายครอบครัว",
        "section_num": "52",
        "section_content": "2.1 กรณีที่ชายผู้เป็นคู่สมรสหรือเคยเป็นคู่สมรสของมารดาของเด็กฟ้องคดีไม่รับเด็กเป็นบุตรแล้วตายก่อนคดีถึงที่สุด ซึ่งกรณีดังกล่าวกฎหมายได้วางหลักเกณฑ์ไว้ โดยได้บัญญัติไว้ในประมวลกฎหมายแพ่งและพาณิชย์",
        "reference": []
    },
    {
        "law_name": "การศึกษากฎหมายครอบครัว",
        "section_num": "53",
        "section_content": "มาตรา 1543 “ในกรณีที่ชายผู้เป็นหรือเคยเป็นคู่สมรสได้ฟ้องคดีไม่รับเด็กเป็นบุตรแล้ว และตายก่อนคดีนั้นถึงที่สุด ผู้มีสิทธิได้รับมรดกร่วมกับเด็กหรือผู้จะเสียสิทธิรับมรดกเพราะการเกิดของเด็กนั้นจะขอเข้าเป็นคู่ความแทนที่หรืออาจถูกเรียกให้เข้ามาเป็นคู่ความแทนที่ชายผู้เป็นหรือเคยเป็นคู่สมรสก็ได้” (พระราชบัญญัติแก้ไขเพิ่มเติมประมวลกฎหมายแพ่งและพาณิชย์ (24). 2567 : 17)",
        "reference": []
    },
    {
        "law_name": "การศึกษากฎหมายครอบครัว",
        "section_num": "54",
        "section_content": "จากบทบัญญัติดังกล่าว หมายความว่า เมื่อชายผู้เป็นคู่สมรสหรือเคยเป็น       คู่สมรสของมารดาเด็กได้ฟ้องคดีไม่รับเด็กเป็นบุตรไว้แล้ว ไม่ว่าจะอยู่ในชั้นพิจารณาของศาลชั้น ศาลอุทธรณ์หรือศาลฎีกาก็ตาม ต่อมาได้ถึงแก่ความตาย มาตรา 1543 ยอมให้มีการรับมรดกความได้ โดยผู้มีสิทธิได้รับมรดกร่วมกับเด็ก หรือผู้จะเสียสิทธิรับมรดกเพราะการเกิดของเด็กจะขอเข้าเป็นคู่ความแทนที่หรืออาจจะถูกเรียกเข้ามาเป็นคู่ความเเทนที่ชายได้ ตัวอย่างเช่น นายดำฟ้องคดีไม่รับเด็กเป็นบุตรไว้แล้ว ต่อมาจึงได้ถึงแก่ความตายก่อนศาลมีคําพิพากษาถึงที่สุดโดยมิได้ทำพินัยกรรมไว้ เช่นนี้ บิดาของนายดำซึ่งมีสิทธิรับมรดกของนายดำร่วมกับเด็กจะขอรับมรดกความโดยเข้าเป็นคู่ความแทนที่นายดำได้ ซึ่งบิดาของนายดำก็คงต้องพยายามอย่างเต็มที่ที่จะพิสูจน์ว่าเด็กมิใช่เป็นบุตรของนายดำเพื่อตัดสิทธิมิให้เด็กได้รับมรดก อันจะยังผลให้ส่วนแบ่งในทรัพย์มรดกของตนเพิ่มมากขึ้น เป็นต้น",
        "reference": []
    },
    {
        "law_name": "การศึกษากฎหมายครอบครัว",
        "section_num": "55",
        "section_content": "2.2 กรณีที่ชายผู้เป็นคู่สมรสหรือเคยเป็นคู่สมรสของมารดาเด็กตายก่อนที่จะฟ้องคดีไม่รับเด็กเป็นบุตร ซึ่งกรณีดังกล่าวกฎหมายได้วางหลักเกณฑ์ไว้ โดยได้บัญญัติไว้ในประมวลกฎหมายแพ่งและพาณิชย์",
        "reference": []
    },
    {
        "law_name": "การศึกษากฎหมายครอบครัว",
        "section_num": "56",
        "section_content": "มาตรา 1544 “การฟ้องคดีไม่รับเด็กเป็นบุตร ผู้มีสิทธิได้รับมรดกร่วมกับเด็กหรือผู้จะเสียสิทธิรับมรดกเพราะการเกิดของเด็กอาจฟ้องได้ในกรณีดังต่อไปนี้",
        "reference": []
    },
    {
        "law_name": "การศึกษากฎหมายครอบครัว",
        "section_num": "57",
        "section_content": "ชายผู้เป็นหรือเคยเป็นคู่สมรสตายก่อนพ้นระยะเวลาที่ชายผู้เป็นหรือเคยเป็นคู่สมรสจะพึงฟ้องได้",
        "reference": []
    },
    {
        "law_name": "การศึกษากฎหมายครอบครัว",
        "section_num": "58",
        "section_content": "เด็กเกิดภายหลังการตายของชายผู้เป็นหรือเคยเป็นคู่สมรส",
        "reference": []
    },
    {
        "law_name": "การศึกษากฎหมายครอบครัว",
        "section_num": "59",
        "section_content": "การฟ้องคดีไม่รับเด็กเป็นบุตรในกรณี (1) ต้องฟ้องภายในหกเดือนนับแต่วันที่รู้ถึงการตายของชายผู้เป็นหรือเคยเป็นคู่สมรส การฟ้องคดีไม่รับเด็กเป็นบุตรในกรณี (2) ต้องฟ้องภายในหกเดือนนับแต่วันที่รู้ถึงการเกิดของเด็ก แต่ไม่ว่าเป็นกรณีใด ห้ามมิให้ฟ้องเมื่อพ้นสิบปีนับแต่วันเกิดของเด็ก” (พระราชบัญญัติแก้ไขเพิ่มเติมประมวลกฎหมายแพ่งและพาณิชย์ (24). 2567 : 17)",
        "reference": []
    },
    {
        "law_name": "การศึกษากฎหมายครอบครัว",
        "section_num": "60",
        "section_content": "จากบทบัญญัติดังกล่าว หมายความว่า กรณีที่ชายผู้เป็นคู่สมรสหรือเคยเป็นคู่สมรสของมารดาเด็กมีสิทธิที่จะฟ้องคดีไม่รับเด็กเป็นบุตร ปรากฏว่าชายผู้เป็นคู่สมรสหรือเคยเป็นคู่สมรสของมารดาเด็กตายก่อนที่จะฟ้องคดีไม่รับเด็กเป็นบุตรมาตรา 1544 ได้ให้สิทธิผู้ที่จะฟ้องคดีได้ เช่นเดียวกันการรับมรดกความตามมาตรา 1543 โดยได้วางเงื่อนเป็น 2 กรณี ดังนี้",
        "reference": []
    },
    {
        "law_name": "การศึกษากฎหมายครอบครัว",
        "section_num": "61",
        "section_content": "กรณีที่ชายผู้เป็นหรือเคยเป็นคู่สมรสของมารดาเด็กตายก่อนพ้นระยะเวลาที่คู่สมรสหรือผู้ที่เคยเป็นคู่สมรสจะพึงฟ้องได้ หมายความว่า จะต้องพิจารณาเสียก่อนว่าชายผู้เป็นหรือเคยเป็นคู่สมรสของมารดาเด็กตายนั้น ตอนช่วงที่มีชีวิตอยู่นั้นอยู่ภายในระยะเวลาที่มีสิทธิฟ้องคดีไม่รับเด็กหรือไม่ ซึ่งเป็นไปตามระยะเวลาที่ระบุไว้ในมาตรา 1542 นั้นเอง",
        "reference": []
    },
    {
        "law_name": "การศึกษากฎหมายครอบครัว",
        "section_num": "62",
        "section_content": "เมื่อเข้าหลังเกณฑ์ดังกล่าวข้างต้นแล้ว ผู้มีส่วนได้เสียย่อมมีสิทธิที่จะฟ้องคดีแทนชายผู้เป็นหรือเคยเป็นคู่สมรสของมารดาเด็กได้ โดยมาตรา 1544 วรรคสอง ได้กำหนดอายุความในกรณีดังกล่าวคือ ต้องฟ้องคดีภายใน 6 เดือน นับแต่วันที่รู้ถึงการตายของชายผู้เป็นหรือเคยเป็นคู่สมรสของมารดาเด็ก",
        "reference": []
    },
    {
        "law_name": "การศึกษากฎหมายครอบครัว",
        "section_num": "63",
        "section_content": "กรณีที่ชายผู้เป็นหรือเคยเป็นคู่สมรสของมารดาเด็กตายก่อนที่เด็กจะเกิดออกมา หมายความว่า เด็กจะต้องเกิดภายใน 310 วันนับแต่การสมรสสิ้นสุดลง อันมีผลให้ชายต้องด้วยข้อสันนิษฐานว่าเป็นบิดาโดยชอบด้วยกฎหมายของเด็ก หากเป็นเหตุให้ชายมีสิทธิที่จะฟ้องคดีไม่รับเด็กเป็นบุตรตามมาตรา 1539 ปรากฏว่าชายยังไม่ได้ฟ้องคดี แต่ตายเสียก่อน ต่อมาเด็กเกิดกรณีเช่นนี้ทายาทผู้มีส่วนได้เสียของชายจะต้องฟ้องคดีภายใน 6 เดือน นับแต่วันที่รู้ถึงการเกิดของเด็ก  ทั้งนี้ เพราะชายจะฟ้องคดีไม่รับเด็กเป็นบุตรในระหว่างที่เด็กเป็นทารกอยู่ในครรภ์มารดาไม่ได้ จึงต้องให้ทายาทมาฟ้องแทนในภายหลัง แต่ไม่ว่ากรณีจะเป็นประการใดห้ามมิให้ฟ้องคดีเมื่อพ้นกำหนด 10 ปี นับแต่เด็กเกิด",
        "reference": []
    },
    {
        "law_name": "การศึกษากฎหมายครอบครัว",
        "section_num": "64",
        "section_content": "การฟ้องคดีปฏิเสธความเป็นบุตรชอบด้วยกฎหมาย",
        "reference": []
    },
    {
        "law_name": "การศึกษากฎหมายครอบครัว",
        "section_num": "65",
        "section_content": "นอกจากกรณีที่ชายผู้เป็นสามีหรือเคยเป็นคู่สมรสของมารดาเด็กจะฟ้องคดีไม่รับเด็กเป็นบุตรแล้ว ยังมีกรณีที่เด็กจะฟ้องคดีปฏิเสธความเป็นบุตรโดยชอบด้วยกฎหมายของชายได้ ซึ่งกฎหมายได้วางหลักเกณฑ์ไว้ โดยได้บัญญัติไว้ในประมวลกฎหมายแพ่งและพาณิชย์",
        "reference": []
    },
    {
        "law_name": "การศึกษากฎหมายครอบครัว",
        "section_num": "66",
        "section_content": "มาตรา 1545 “เมื่อปรากฏข้อเท็จจริงต่อเด็กว่าตนมิได้เป็นบุตรสืบสายโลหิตของชายผู้เป็น คู่สมรสของมารดาตน เด็กจะร้องขอต่ออัยการให้ฟ้องคดีปฏิเสธความเป็นบุตรชอบด้วยกฎหมายของชายนั้นก็ได้",
        "reference": []
    },
    {
        "law_name": "การศึกษากฎหมายครอบครัว",
        "section_num": "67",
        "section_content": "การฟ้องคดีตามวรรคหนึ่ง ถ้าเด็กได้รู้ข้อเท็จจริงก่อนบรรลุนิติภาวะว่าตนมิได้เป็นบุตรของชายผู้เป็นคู่สมรสของมารดา ห้ามอัยการฟ้องคดีเมื่อพ้นหนึ่งปีนับแต่วันที่เด็กบรรลุนิติภาวะ แต่ถ้าเด็กรู้ข้อเท็จจริงดังกล่าวหลังจากบรรลุนิติภาวะแล้ว ห้ามอัยการฟ้องคดีเมื่อพ้นหนึ่งปีนับแต่วันที่เด็กรู้เหตุนั้น” (พระราชบัญญัติแก้ไขเพิ่มเติมประมวลกฎหมายแพ่งและพาณิชย์ (24). 2567 : 18)",
        "reference": []
    },
    {
        "law_name": "การศึกษากฎหมายครอบครัว",
        "section_num": "68",
        "section_content": "จากบทบัญญัติดังกล่าว หมายความว่า เด็กที่มีสิทธิที่จะฟ้องคดีปฏิเสธความเป็นบุตรนั้น \nเด็กคนนั้นจะต้องได้รับประโยชน์จากข้อสันนิฐานของกฎหมายว่าเป็นบุตรโดยชอบด้วยกฎหมายของชายผู้เป็นคู่สมรสหรือเคยเป็นคู่สมรสของมารดาเด็กเท่านั้น และเหตุผลที่เด็กจะอ้างเพื่อปฏิเสธความเป็นบุตรชอบด้วยกฎหมายนั้นต้องเป็นกรณีที่เด็กนั้นไม่ใช่บุตรสืบสายโลหิตของชายผู้เป็นเป็นคู่สมรสหรือเคยเป็นคู่สมรสของมารดาเด็ก หรือเรียกอีกอย่างว่าไม่ใช่บุตรที่แท้จริง",
        "reference": []
    },
    {
        "law_name": "การศึกษากฎหมายครอบครัว",
        "section_num": "69",
        "section_content": "นอกจากนี้ การจะฟ้องคดีปฏิเสธความเป็นบุตรโดยชอบด้วยกฎหมานตามมาตรา 1545 นั้น เด็กยังถือว่าเป็นบุตรโดยชอบด้วยกฎหมายของชายผู้เป็นคู่สมรสหรือเคยเป็นคู่สมรสของมารดาเด็ก จึงขัดกับหลักกฎหมายมาตรา 1562 เพราะเด็กจะฟ้องบุพการีไม่ได้ อันเป็นคดีอุทลุม กฎหมายมาตราดังกล่าวจึงวางหลักว่าเด็กจะต้องร้องขอให้อัยการเป็นผู้ดำเนินการฟ้องคดีแทน เด็กจะฟ้องเองไม่ได้",
        "reference": []
    },
    {
        "law_name": "การศึกษากฎหมายครอบครัว",
        "section_num": "70",
        "section_content": "อายุความฟ้องคดีปฏิเสธความเป็นบุตร สามารถแบ่งออกได้เป็น 3 กรณี ดังนี้",
        "reference": []
    },
    {
        "law_name": "การศึกษากฎหมายครอบครัว",
        "section_num": "71",
        "section_content": "อายุความ 1 ปี นับแต่วันที่เด็กบรรลุนิติภาวะ กรณีนี้หมายความว่า ถ้าเด็กได้รู้ว่าตนมิได้เป็นบุตรของชายผู้เป็นคู่สมรสหรือเคยเป็นคู่สมรสของมารดาก่อนที่เด็กจะบรรลุนิติภาวะ เด็กจะต้องได้รับความยินยอมจากบิดาก่อน ก่อนที่จะร้องขอให้อัยการดำเนินคดีแทนตน โดยอัยการจะต้องฟ้องคดีภายใน 1 ปี นับแต่วันที่เด็กนั้นบรรลุนิติภาวะ",
        "reference": []
    },
    {
        "law_name": "การศึกษากฎหมายครอบครัว",
        "section_num": "72",
        "section_content": "อายุความ 1 ปี นับแต่วันที่เด็กรู้เหตุนั้น กรณีนี้หมายความว่า ถ้าเด็กซึ่งบรรลุนิติภาวะแล้ว เกิดทราบว่าตนมิใช่บุตรของชายผู้เป็นคู่สมรสหรือเคยเป็นคู่สมรสของมารดาเด็กจะต้องร้องขอให้อัยการดำเนินคดีแทนตน โดยอัยการจะต้องฟ้องคดีภายใน 1 ปี นับแต่วันที่เด็กนั้นรู้เหตุว่าตนมิใช่บุตรของชายผู้เป็นสามีหรือเคยเป็นคู่สมรส",
        "reference": []
    },
    {
        "law_name": "การศึกษากฎหมายครอบครัว",
        "section_num": "73",
        "section_content": "อายุความ 10 ปี นับแต่วันที่เด็กบรรลุนิติภาวะกรณีนี้หมายความว่า ถ้าเด็กซึ่งบรรลุ    นิติภาวะแล้ว เกิดทราบว่าตนมิใช่บุตรของชายผู้เป็นคู่สมรสหรือเคยเป็นคู่สมรสของมารดา หลังจากล่วงพ้นระยะเวลาที่เด็กจะต้องร้องขอให้อัยการดำเนินคดีแทนตนตามข้อ (1) และ (2) แล้ว กฎหมายจึงบัญญัติระยะเวลาสุดท้ายที่นานที่สุดที่จะใช้สิทธิร้องขอให้ดำเนินคดี คือ 10 ปี นับแต่เด็กบรรลุ       นิติภาวะ",
        "reference": []
    },
    {
        "law_name": "การศึกษากฎหมายครอบครัว",
        "section_num": "74",
        "section_content": "การทำให้บุตรนอกสมรสกลายเป็นบุตรโดยชอบด้วยกฎหมายของบิดา",
        "reference": []
    },
    {
        "law_name": "การศึกษากฎหมายครอบครัว",
        "section_num": "75",
        "section_content": "เด็กจะเป็นบุตรโดยชอบด้วยกฎหมายของบิดานั้น เกิดจากการที่บิดามารดาจดทะเบียนสมรสโดยชอบด้วยกฎหมาย นอกจากนี้กรณีที่เด็กเกิดจากหญิงที่มิได้สมรสกับชายถือว่าเป็นบุตรโดยชอบด้วยกฎหมายของหญิงแต่ผู้เดียวตามมาตรา 1546 นั้น เมื่อบิดามารดาของเด็กไม่ได้จดทะเบียนสมรสกัน แล้วเกิดมีบุตรขึ้นมา เด็กจะเป็นบุตรโดยชอบด้วยกฎหมายของบิดานั้น ซึ่งกฎหมายได้วางหลักเกณฑ์ไว้ โดยได้บัญญัติไว้ในประมวลกฎหมายแพ่งและพาณิชย์",
        "reference": []
    },
    {
        "law_name": "การศึกษากฎหมายครอบครัว",
        "section_num": "76",
        "section_content": "มาตรา 1547 “เด็กเกิดจากบิดามารดาที่มิได้สมรสกัน จะเป็นบุตรชอบด้วยกฎหมายต่อเมื่อบิดามารดาได้สมรสกันในภายหลังหรือบิดาได้จดทะเบียนว่าเป็นบุตรหรือศาลพิพากษาว่าเป็นบุตร”",
        "reference": []
    },
    {
        "law_name": "การศึกษากฎหมายครอบครัว",
        "section_num": "77",
        "section_content": "การสมรสตามมาตรา 1547 หมายถึง การจดทะเบียนสมรสที่สมบูรณ์ตามกฎหมายลำพังเพียงการที่บิดาซึ่งไม่ได้จดทะเบียนสมรสกับมารดา ให้บุตรผู้เยาว์ใช้นามสกุล อุปการะเลี้ยงดู และแสดงออกต่อบุคคลทั่วไปว่าผู้เยาว์เป็นบุตรของตน ไม่ใช่การสมรสและไม่ใช่เหตุที่จะทำให้ผู้เยาว์เป็นบุตรชอบด้วยกฎหมายของบิดาตามมาตรา 1547 มีข้อสังเกตว่า การที่บิดาที่ไม่ชอบด้วยกฎหมายให้บุตรผู้เยาว์ใช้นามสกุล อุปการะเลี้ยงดู และแสดงออกต่อบุคคลทั่วไปว่าผู้เยาว์เป็นบุตรนี้เป็นกรณีที่บิดาไม่ชอบด้วยกฎหมายให้การรับรองบุตร ซึ่งมาตรา 1627 บัญญัติให้บุตรนอกกฎหมายที่บิดารับรองแล้วเช่นนี้มีสิทธิได้รับมรดกของบิดาที่ไม่ชอบด้วยกฎหมายได้เหมือนกับบุตรที่ชอบด้วยกฎหมาย แต่มาตรา 1627 ดังกล่าวบัญญัติขึ้นเพื่อประโยชน์ให้บุตรนอกกฎหมายมีสิทธิรับมรดกของบิดาที่ไม่ชอบด้วยกฎหมายตามบรรพ 6 ว่าด้วยมรดก ไม่อาจนำมาใช้แก่กรณีการเป็นบุตรชอบด้วยกฎหมายของบิดาตามบรรพ 5 ว่าด้วยครอบครัว (สมชัย ทีฆาอุตมากร. 2554 : 389) จากบทมาตราดังกล่าว สามารถแยกออกได้เป็น 3 กรณี ดังต่อไปนี้",
        "reference": []
    },
    {
        "law_name": "การศึกษากฎหมายครอบครัว",
        "section_num": "78",
        "section_content": "บิดามารดาจดทะเบียนสมรสกันในภายหลัง",
        "reference": []
    },
    {
        "law_name": "การศึกษากฎหมายครอบครัว",
        "section_num": "79",
        "section_content": "การที่ชายหญิงอยู่กินด้วยกันโดยมิได้จดทดทะเบียนสมรส ต่อมาเกิดบุตรขึ้นมา บุตรดังกล่าวถือว่าเป็นบุตรโดยชอบด้วยกฎหมายของหญิงตามมาตรา 1546 แต่ถือว่าเด็กมิใช่บุตรโดยชอบด้วยกฎหมายของชาย และชายก็ถือว่าเป็นบิดาที่ไม่ชอบด้วยกฎหมายของบุตร หากต่อมาภายหลังบิดามารดาได้จดทะเบียนสมรสกัน บุตรดังกล่าวก็จะเป็นบุตรโดยชอบด้วยกฎหมายของทั้งบิดาและมารดาด้วย ซึ่งการเป็นบิดากับบุตรในกรณีเช่นนี้ มีผลย้อนหลังไปถึงวันที่เด็กเกิด โดยกฎหมายได้บัญญัติไว้ในประมวลกฎหมายแพ่งและพาณิชย์",
        "reference": []
    },
    {
        "law_name": "การศึกษากฎหมายครอบครัว",
        "section_num": "80",
        "section_content": "มาตรา 1557 “การเป็นบุตรชอบด้วยกฎหมายตามมาตรา 1547 ให้มีผลนับแต่วันที่เด็กเกิด แต่ทั้งนี้จะอ้างเป็นเหตุเสื่อมสิทธิของบุคคลภายนอกผู้ทำการโดยสุจริตในระหว่างเวลาตั้งแต่เด็กเกิดจนถึงเวลาที่บิดามารดาได้สมรสกันหรือบิดาได้จดทะเบียนว่าเป็นบุตรหรือศาลพิพากษาถึงที่สุดว่าเป็นบุตรไม่ได้”",
        "reference": []
    },
    {
        "law_name": "การศึกษากฎหมายครอบครัว",
        "section_num": "81",
        "section_content": "คำพิพากษาฎีกาที่ 452/2553 ป.พ.พ มาตรา 1547 บัญญัติว่า เด็กเกิดจากบิดามารดาที่มิได้สมรสกันจะเป็นบุตรชอบด้วยกฎหมายต่อเมื่อบิดามารดาได้สมรสกันในภายหลังหรือบิดาได้จดทะเบียนว่าเป็นบุตรหรือศาลพิพากษาว่าเป็นบุตร ดังนี้ พฤติการณ์รับรองว่าผู้เยาว์เป็นบุตร เช่น การให้ผู้เยาว์ใช้ชื่อสกุลของจำเลย และการที่จำเลยอุปการะเลี้ยงดูผู้เยาว์อย่างบิดากับบุตรจึงไม่ใช่เหตุที่กฎหมายรับรองทำให้ผู้เยาว์เป็นบุตรโดยชอบด้วยกฎหมายของจำเลยได้ จำเลยจึงไม่ใช่บิดาโดยชอบด้วยกฎหมายของผู้เยาว์",
        "reference": []
    },
    {
        "law_name": "การศึกษากฎหมายครอบครัว",
        "section_num": "82",
        "section_content": "บิดาจดทะเบียนรับเด็กเป็นบุตร",
        "reference": []
    },
    {
        "law_name": "การศึกษากฎหมายครอบครัว",
        "section_num": "83",
        "section_content": "กรณีดังกล่าวกฎหมายได้วางหลักเกณฑ์เกี่ยวกับการจดทะเบียนรับรอง โดยได้บัญญัติไว้ในประมวลกฎหมายแพ่งและพาณิชย์",
        "reference": []
    },
    {
        "law_name": "การศึกษากฎหมายครอบครัว",
        "section_num": "84",
        "section_content": "มาตรา 1548 “บิดาจะจดทะเบียนเด็กเป็นบุตรชอบด้วยกฎหมายได้ต่อเมื่อได้รับความยินยอมของเด็กและมารดาเด็ก\n                ในกรณีที่เด็กและมารดาเด็กไม่ได้มาให้ความยินยอมต่อหน้านายทะเบียน ให้นายทะเบียนแจ้งการขอจดทะเบียนของบิดาไปยังเด็กและมารดาเด็ก ถ้าเด็กหรือมารดาเด็กไม่คัดค้านหรือไม่ให้ความยินยอมภายในหกสิบวันนับแต่การแจ้งนั้นถึงเด็กหรือมารดาเด็ก ให้สันนิษฐานว่าเด็กหรือมารดาเด็กไม่ให้ความยินยอม ถ้าเด็กหรือมารดาเด็กอยู่นอกประเทศไทยให้ขยายเวลานั้นเป็นหนึ่งร้อยแปดสิบวัน",
        "reference": []
    },
    {
        "law_name": "การศึกษากฎหมายครอบครัว",
        "section_num": "85",
        "section_content": "ในกรณีที่เด็กหรือมารดาเด็กคัดค้านว่าผู้ขอจดทะเบียนไม่ใช่บิดา หรือไม่ให้ความยินยอม หรือไม่อาจให้ความยินยอมได้ การจดทะเบียนเด็กเป็นบุตรต้องมีคำพิพากษาของศาล",
        "reference": []
    },
    {
        "law_name": "การศึกษากฎหมายครอบครัว",
        "section_num": "86",
        "section_content": "เมื่อศาลได้พิพากษาให้บิดาจดทะเบียนเด็กเป็นบุตรได้ และบิดาได้นำคำพิพากษาไปขอจดทะเบียนต่อนายทะเบียน ให้นายทะเบียนดำเนินการจดทะเบียนให้",
        "reference": []
    },
    {
        "law_name": "การศึกษากฎหมายครอบครัว",
        "section_num": "87",
        "section_content": "ตามมาตรา 1548 ผู้จดทะเบียนรับเด็กเป็นบุตรชอบด้วยกฎหมายต้องเป็นบิดาของเด็กในความเป็นจริง หากมิใช่บิดาในความเป็นจริงย่อมไม่อาจจดทะเบียนรับเด็กเป็นบุตร แต่อาจจดทะเบียนรับเด็กเป็นบุตรบุญธรรมตามเงื่อนไขที่กฎหมายกำหนด (พระยาพลางกูร ธัมพิจัย. 2486 : 118) การแจ้งในใบสูติบัตรว่าเป็นบิดาไม่ใช่การจดทะเบียนรับเด็กเป็นบุตรตามมาตรา 1548 นอกจากนี้ บิดาที่จะจดทะเบียนรับเด็กเป็นบุตรชอบด้วยกฎหมายต้องเป็นบิดาที่ไม่ได้จดทะเบียนสมรสกับมารดาเท่านั้น หากบิดาจดทะเบียนสมรสกับมารดาแล้วก็ไม่จำเป็นต้องจดทะเบียนรับเด็กเป็นบุตรชอบด้วยกฎหมายอีก และมารดาก็ไม่มีความจำเป็นต้องจดทะเบียนรับเด็กเป็นบุตรอีกเช่นกัน",
        "reference": []
    },
    {
        "law_name": "การศึกษากฎหมายครอบครัว",
        "section_num": "88",
        "section_content": "จากบทบัญญัติดังกล่าว หมายความว่า บิดาอาจจะจดทะเบียนรับเด็กเป็นบุตรโดยที่ไม่ต้องจดทะเบียนสมรสกับมารดาของเด็กก็ได้ ซึ่งเมื่อจดทะเบียนรับเด็กเป็นบุตรแล้วก็ถือว่าเด็กเป็นบุตรโดยชอบด้วยกฎหมายของบิดา ซึ่งมีสิทธิตามกฎหมายระหว่างบิดากับบุตร การจดทะเบียนรับเด็กเป็นบุตรนั้นบางทีเรียกว่า “จดทะเบียนการรับรองบุตร” โดยที่การจดทะเบียนรับเด็กเป็นบุตรมีบัญญัติอยู่ในพระราชบัญญัติจดทะเบียนครอบครัว พ.ศ.2478 แต่บิดาจะต้องได้รับความยินยอมจากทั้งเด็กและมารดาเด็กโดยบุคคลทั้งสองจะต้องไปให้ความยินยอมด้วยตนเองต่อหน้านายทะเบียนตามมาตรา 1548 วรรคหนึ่ง",
        "reference": []
    },
    {
        "law_name": "การศึกษากฎหมายครอบครัว",
        "section_num": "89",
        "section_content": "หากปรากฏว่าเด็กหรือมารดาเด็กไม่มาให้ความยินยอมต่อหน้านายทะเบียน         นายทะเบียนจะต้องดำเนินการดังต่อไปนี้ตามมาตรา 1548 วรรคสอง ดังนี้",
        "reference": []
    },
    {
        "law_name": "การศึกษากฎหมายครอบครัว",
        "section_num": "90",
        "section_content": "นายทะเบียนต้องแจ้งไปยังเด็กและมารดาเด็กว่าจะให้ความยินยอมหรือคัดค้านภายใน 60 วัน หากเด็กไม่คัดค้านหรือไม่ให้ความยินยอมภายในเวลาดังกล่าว ให้สันนิษฐานว่าเด็กหรือมารดาเด็กไม่ให้ความยินยอม",
        "reference": []
    },
    {
        "law_name": "การศึกษากฎหมายครอบครัว",
        "section_num": "91",
        "section_content": "หากเด็กหรือมารดาเด็กอยู่นอกประเทศไทย ให้ขยายเวลาจากข้อ 1. จาก 60 วัน เป็น 180 วัน เมื่อปรากฏว่าเด็กหรือมารดาของเด็กคัดค้านว่าผู้ขอจดทะเบียนไม่ใช่บิดา หรือไม่ให้ความยินยอม หรืออาจจะไม่ให้ความยินยอม การจดทะเบียนรับเด็กเป็นบุตรจะต้องมีคำพิพากษาของศาลตามมาตรา 1548 วรรคสาม",
        "reference": []
    },
    {
        "law_name": "การศึกษากฎหมายครอบครัว",
        "section_num": "92",
        "section_content": "คำพิพากษาฎีกาที่ 5982/2551 ป.พ.พ. มาตรา 1548 วรรคหนึ่ง บัญญัติว่า บิดาจะ\nจดทะเบียนเด็กเป็นบุตรชอบด้วยกฎหมายได้ต่อเมื่อได้รับความยินยอมของเด็กและมารดาเด็ก ส่วน\nวรรคสามและวรรคสี่บัญญัติว่า ในกรณีที่เด็กหรือมารดาเด็กคัดค้านว่าผู้ขอจดทะเบียนไม่ใช่บิดา\nหรือไม่ให้ความยินยอมหรือไม่อาจให้ความยินยอมได้ การจดทะเบียนเด็กเป็นบุตรต้องมีคำพิพากษาของศาล จากบทบัญญัติดังกล่าวแสดงให้เห็นชัดเจนว่าประสงค์ให้เด็กเป็นผู้ให้ความยิมยอมเป็นการเฉพาะตัว การที่นายทะเบียนแจ้งแก่ผู้ร้องว่าไม่สามารถรับจดทะเบียนให้ได้โดยไม่แจ้งการขอจดทะเบียนของผู้ร้องไปยังผู้คัดค้านและเด็กก่อนตาม มาตรา 1548 วรรคสอง หรือตาม พ.ร.บ. จดทะเบียนครอบครัวฯ มาตรา 19 วรรคสอง เพราะปรากฏว่าขณะที่ผู้ร้องยื่นคำร้องต่อนายทะเบียนขอจดทะเบียนนั้น เด็กหญิง ป. อายุเพียง 3 ปีเศษ ยังไร้เดียงสาไม่สามารถให้ความยินยอมได้ จึงเป็นการปฏิบัติถูกต้องตาม พ.ร.บ.จดทะเบียนครอบครัวฯ มาตรา 19 แล้ว ผู้ร้องจึงมีอำนาจยื่นคำร้องขอต่อศาลขอให้พิพากษาให้ผู้ร้องจดทะเบียนเด็กหญิง ป. เป็นบุตรชอบด้วยกฎหมายได้",
        "reference": []
    },
    {
        "law_name": "การศึกษากฎหมายครอบครัว",
        "section_num": "93",
        "section_content": "สถานะความเป็นบุตรหรือบิดาชอบด้วยกฎหมายในกรณีบิดามารดาจดทะเบียนสมรสกันและบุตรเกิดมานั้น แม้ต่อมาการสมรสนั้นเป็นโมฆะหรือโมฆียะ หรือแม้ในภายหลังการสมรสอาจจะสิ้นสุดลงด้วยการหย่า การตาย หรือถูกเพิกถอนเพราะเหตุเป็นโมฆียะ สถานะความเป็นบุตรหรือบิดาชอบด้วยกฎหมายดังกล่าวไม่เสียไป (รัศฎา เอกบุตร. 2544 : 40)",
        "reference": []
    }
]